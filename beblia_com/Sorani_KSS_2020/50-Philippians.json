{
    "version_name": "Mizgîniyê 1998",
    "book_id": 50,
    "book_title": "Philippians",
    "page_title": "Filîpiyan ٤",
    "chapters": [
        {
            "chapter": 1,
            "verses": [
                {
                    "verse": "١ [1]",
                    "text": "لە پۆڵس و تیمۆساوسی بەندەکانی عیسای مەسیحەوە، بۆ هەموو گەلی پیرۆزی خودا لە شاری فیلیپی کە لەگەڵ عیسای مەسیحدا یەکن ، لەگەڵ چاودێران و خزمەتکاران:"
                },
                {
                    "verse": "٢ [2]",
                    "text": "با نیعمەت و ئاشتی لە خودای باوکمان و عیسای مەسیحی خاوەن شکۆوە لەگەڵتان بێت."
                },
                {
                    "verse": "٣ [3]",
                    "text": "سوپاسی خودا دەکەم، هەر کاتێک یادتان بکەم."
                },
                {
                    "verse": "٤ [4]",
                    "text": "هەمیشە لە هەموو پاڕانەوەکانم بە خۆشییەوە بۆ هەمووتان داوا دەکەم،"
                },
                {
                    "verse": "٥ [5]",
                    "text": "چونکە لە یەکەم ڕۆژەوە هەتا ئێستا بەشداریتان لە خزمەتی ئینجیلدا کردووە."
                },
                {
                    "verse": "٦ [6]",
                    "text": "لەمەشدا دڵنیام، خودا کە لە ئێوەدا ئەم ئیشە چاکەی دەستپێکردووە، هەتا ڕۆژی عیسای مەسیح تەواوی دەکات."
                },
                {
                    "verse": "٧ [7]",
                    "text": "کەواتە ئەمە ڕاستە سەبارەت بە هەمووتان ئەم هەستەم هەبێت، چونکە ئێوە لە دڵی مندان. ئەگەر بە کۆت و زنجیرەوە بم، یاخود لە کاتێکدا بەرگری لە پەیامی ئینجیل و چەسپاندنی دەکەم، هەمووتان لە نیعمەت لەگەڵم بەشدارن."
                },
                {
                    "verse": "٨ [8]",
                    "text": "خودا شایەتمە چەندە بە پەرۆشم بۆ هەمووتان بە سۆزی عیسای مەسیح."
                },
                {
                    "verse": "٩ [9]",
                    "text": "لە خودا دەپاڕێمەوە کە خۆشەویستیتان بە زانیاری و ئەوپەڕی تێگەیشتنەوە زیاتر و زیاتر بکات،"
                },
                {
                    "verse": "١٠ [10]",
                    "text": "تاکو باشترین شت جیا بکەنەوە، بۆ ئەوەی لە ڕۆژی مەسیح پاک و بێ گلەیی بن،"
                },
                {
                    "verse": "١١ [11]",
                    "text": "تاکو پڕببن لە بەرهەمی ڕاستودروستی لە ڕێگەی عیسای مەسیحەوە بۆ شکۆ و ستایشی خودا."
                },
                {
                    "verse": "١٢ [12]",
                    "text": "خوشکان، برایان، ئێستا دەمەوێ بزانن ئەوەی بەسەرم هات پەیامی ئینجیلی زیاتر بەرەو پێش برد،"
                },
                {
                    "verse": "١٣ [13]",
                    "text": "تەنانەت هەموو پاسەوانانی کۆشکی ئیمپراتۆر و هەموو لایەک بۆیان دەرکەوت کە من لە پێناوی مەسیحدا کۆت و بەند کراوم."
                },
                {
                    "verse": "١٤ [14]",
                    "text": "مەسیحی باڵادەست بەهۆی کۆت و بەندی منەوە وای لە زۆربەی خوشک و برایان کردووە پشت بە ئەو ببەستن، تاکو بتوانن بوێرانەتر و بە چاونەترسییەوە پەیامەکەی ڕابگەیەنن."
                },
                {
                    "verse": "١٥ [15]",
                    "text": "بێگومان هەندێک لەبەر ئیرەیی و ناکۆکی مزگێنیی مەسیح ڕادەگەیەنن، بەڵام هەندێکی دیکە بە خواستێکی باش."
                },
                {
                    "verse": "١٦ [16]",
                    "text": "ئەوانەی لەبەر خۆشەویستی مزگێنی دەدەن، دەزانن لەبەر بەرگریکردنم لە پەیامی ئینجیل خراومەتە زیندان."
                },
                {
                    "verse": "١٧ [17]",
                    "text": "ئەوانەی دیکە کە لە خۆپەرستییەوە مەسیح ڕادەگەیەنن، دڵسۆز نین، مەزەندە دەکەن بە کۆت و زنجیرەکەم حاڵم ناخۆشتر دەکەن."
                },
                {
                    "verse": "١٨ [18]",
                    "text": "ئیتر چی؟ بەهەرحاڵ، بە ڕواڵەت بێت یان بە ڕاستی، مەسیح ڕادەگەیەنرێت، بەوەش دڵشادم. بەڵێ، زیاتریش دڵشاد دەبم،"
                },
                {
                    "verse": "١٩ [19]",
                    "text": "چونکە دەزانم لە ڕێگەی پاڕانەوەکانتان و پشتگیری ڕۆحی عیسای مەسیح ئەمە دەبێتە هۆی ئازادکردنم."
                },
                {
                    "verse": "٢٠ [20]",
                    "text": "بە پەرۆشەوە چاوەڕوان و ئومێدەوارم کە لە هیچ شتێکدا شەرمەزار نەبم، بەڵکو ورەم بەرز بێت بۆ ئەوەی ئێستاش وەکو هەمیشە مەسیح لە جەستەمدا پایەدار بێت، ئەگەر بە ژیان بێت یان بە مردن،"
                },
                {
                    "verse": "٢١ [21]",
                    "text": "چونکە بۆ من ژیان مەسیحە، مردنیش قازانج."
                },
                {
                    "verse": "٢٢ [22]",
                    "text": "بەڵام ئەگەر ژیانم لە جەستە بەردەوام بێت، خەریکی خزمەتێک دەبم کە بەرهەمی هەبێت. چی هەڵبژێرم؟ نازانم!"
                },
                {
                    "verse": "٢٣ [23]",
                    "text": "لە دوو لاوە فشارم لەسەرە، حەز دەکەم ئەم ژیانە بەجێبهێڵم و لەگەڵ مەسیح بژیم، ئەوە زۆر باشترە،"
                },
                {
                    "verse": "٢٤ [24]",
                    "text": "بەڵام مانەوەم بە جەستە بۆ ئێوە پێویستترە."
                },
                {
                    "verse": "٢٥ [25]",
                    "text": "دڵنیام و دەزانم کە لە ژیاندا دەمێنم و لەگەڵ هەمووتان بەردەوام دەبم، بۆ بەرەوپێشچوون و خۆشیتان لە باوەڕ،"
                },
                {
                    "verse": "٢٦ [26]",
                    "text": "تاکو بەهۆی هاتنەوەی من بۆ لاتان شانازیتان بە عیسای مەسیح لە ڕێگەی منەوە زیاد بکات."
                },
                {
                    "verse": "٢٧ [27]",
                    "text": "تەنها بە شێوەیەک بژین کە شایستەی پەیامی ئینجیلی مەسیح بێت، تاکو کاتێک بێم و بتانبینم یان لەلاتان نەبم و هەواڵتان ببیستم، بزانم کە ئێوە لە یەک ڕۆحدا چەسپاون و بە یەک دڵ تێدەکۆشن لە پێناوی ئەو باوەڕەی کە لەسەر بناغەی پەیامی ئینجیلە،"
                },
                {
                    "verse": "٢٨ [28]",
                    "text": "بەبێ ئەوەی لە هیچ شتێکی ڕکابەرەکانتان بترسن. ئەمە بەڵگەیە بۆ لەناوچوونیان، بەڵام ڕزگارییە بۆ ئێوە، ئەمەش لە خوداوەیە."
                },
                {
                    "verse": "٢٩ [29]",
                    "text": "چونکە خودا لەبەر مەسیح تەنها باوەڕهێنان بە ئەوی پێ نەبەخشیون، بەڵکو ئازار چێژتنیش لە پێناوی ئەو،"
                },
                {
                    "verse": "٣٠ [30]",
                    "text": "لەبەر ئەوەی هەمان تێکۆشانتان هەیە، ئەوەی لە منتان بینیوە و ئێستا لە منی دەبیستن."
                }
            ]
        },
        {
            "chapter": 2,
            "verses": [
                {
                    "verse": "١ [1]",
                    "text": "ئەگەر یەکبوونتان لەگەڵ مەسیح مایەی هاندان بێت، ئەگەر خۆشەویستییەکەی دڵنەواییتان بکات، ئەگەر بە ڕۆحی پیرۆز هاوبەش بن، ئەگەر بە سۆز و میهرەبان بن،"
                },
                {
                    "verse": "٢ [2]",
                    "text": "ئەوا دڵم بە تەواوی خۆش بکەن کە هاوبیر بن و هەمان خۆشەویستیتان هەبێت، هەروەها یەک دڵ و هاوئامانج بن."
                },
                {
                    "verse": "٣ [3]",
                    "text": "هیچ شتێک بە خۆپەرستی و لووتبەرزییەوە مەکەن، بەڵکو بە شێوەیەک بێفیز بن کە بەرامبەرەکەتان لە خۆتان بە باشتر بزانن."
                },
                {
                    "verse": "٤ [4]",
                    "text": "تەنها بایەخ بە بەرژەوەندی تایبەتی خۆتان مەدەن، بەڵکو با هەریەکەتان بایەخ بە بەرژەوەندی خەڵکی دیکەش بدات."
                },
                {
                    "verse": "٥ [5]",
                    "text": "وەک عیسای مەسیح بیر بکەنەوە:"
                },
                {
                    "verse": "٦ [6]",
                    "text": "ئەوەی بە سروشتی خۆی خودایە، نەیویست یەکسانییەکەی لەگەڵ خودا بۆ خۆی بقۆزێتەوە،"
                },
                {
                    "verse": "٧ [7]",
                    "text": "بەڵکو خۆی کردە هیچ ، شێوەی بەندەی وەرگرت، وەک مرۆڤی لێهات،"
                },
                {
                    "verse": "٨ [8]",
                    "text": "کە بە ڕوخساری مرۆڤ بینرا، خۆی نزم کردەوە و هەتا مردن ملکەچ بوو، تەنانەت مردنی سەر خاچ."
                },
                {
                    "verse": "٩ [9]",
                    "text": "لەبەر ئەوە خودا زۆر بەرزی کردەوە و ئەو ناوەی دایێ کە لە سەرووی هەموو ناوێکەوەیە،"
                },
                {
                    "verse": "١٠ [10]",
                    "text": "تاکو بە ڕاگەیاندنی ناوی عیسا هەموو ئەژنۆیەک چۆک دابدات، لە ئاسمان و سەر زەوی و ژێر زەویش،"
                },
                {
                    "verse": "١١ [11]",
                    "text": "هەروەها هەموو زمانێک دان بنێت بەوەدا کە عیسای مەسیح خاوەن شکۆیە، بۆ شکۆی خودای باوک."
                },
                {
                    "verse": "١٢ [12]",
                    "text": "بۆیە خۆشەویستانم، هەروەک چۆن کاتێک لەلاتان بووم هەمیشە گوێڕایەڵی ڕێنماییەکانم بوون، ئێستاش کە لەلاتان نیم زۆر گرنگترە کە گوێڕایەڵم بن. بە ترس و لەرزەوە کۆشش بکەن بۆ تەواوکردنی ڕزگاریتان،"
                },
                {
                    "verse": "١٣ [13]",
                    "text": "چونکە خودا خۆی لە ئێوەدا کار دەکات تاکو بتانەوێت و کار بکەن بۆ ڕەزامەندی ئەو."
                },
                {
                    "verse": "١٤ [14]",
                    "text": "هەموو شتێک بێ بۆڵەبۆڵ و شەڕەقسە بکەن،"
                },
                {
                    "verse": "١٥ [15]",
                    "text": "تاکو بێ کەموکوڕی و پاک بن، منداڵانی خودا لەناو نەوەیەکی چەوت و خواردا بێ لەکەن، لەنێو ئەواندا وەک ئەستێرە لە گەردووندا دەدرەوشێنەوە،"
                },
                {
                    "verse": "١٦ [16]",
                    "text": "کاتێک کە ئێوە دەست بە وشەی ژیانەوە دەگرن. ئیتر لە ڕۆژی مەسیحدا دەتوانم شانازی بکەم کە بێهوودە ڕام نەکرد و ڕەنجم نەکێشاوە."
                },
                {
                    "verse": "١٧ [17]",
                    "text": "بەڵام ئەگەر بمرم و خوێنم وەک شەرابی پێشکەشکراو بەسەر قوربانی و خزمەتی باوەڕتاندا بڕژێم، ئەوا دڵشاد و دڵخۆشم لەگەڵتان."
                },
                {
                    "verse": "١٨ [18]",
                    "text": "جا ئێوەش ئاوا دڵشاد بن و لەگەڵم دڵخۆش بن."
                },
                {
                    "verse": "١٩ [19]",
                    "text": "هیوادارم بە یارمەتی عیسای خاوەن شکۆ بتوانم زوو تیمۆساوس بنێرم بۆ لاتان، تاکو بە زانینی هەواڵتان منیش دڵخۆش بم،"
                },
                {
                    "verse": "٢٠ [20]",
                    "text": "چونکە کەسم نییە وەک ئەو بە دڵسۆزی بایەخ بە کاروبارتان بدات،"
                },
                {
                    "verse": "٢١ [21]",
                    "text": "لەبەر ئەوەی هەموویان بەدوای بەرژەوەندی خۆیاندا دەگەڕێن، نەک هی عیسای مەسیح."
                },
                {
                    "verse": "٢٢ [22]",
                    "text": "بەڵام ئێوە ئاگاداری شارەزایی تیمۆساوسن، چونکە هەروەک چۆن منداڵ لەگەڵ باوکیدا خزمەت دەکات، ئەویش بە هەمان شێوە لەگەڵ من خزمەتی لە مزگێنیدان کردووە."
                },
                {
                    "verse": "٢٣ [23]",
                    "text": "بۆیە هیوادارم هەرکە بۆم ڕوون بووەوە کاروبارم چۆن بەڕێوە دەچێت، یەکسەر ئەو بنێرم."
                },
                {
                    "verse": "٢٤ [24]",
                    "text": "متمانەم بە مەسیحە کە خۆشم بەم زووانە دێم."
                },
                {
                    "verse": "٢٥ [25]",
                    "text": "بەڵام بە پێویستم زانی ئەپەفرۆدیتۆس بنێرمە لاتان، کە لەگەڵم برا و هاوکار و هاوسەربازە، نێردراوی ئێوەیە و خزمەتکاری پێویستییەکانمە."
                },
                {
                    "verse": "٢٦ [26]",
                    "text": "ئەو پەرۆشی دیداری هەمووتانە و دڵتەنگ بوو، چونکە هەواڵی نەخۆشبوونی ئەوتان بیستووە."
                },
                {
                    "verse": "٢٧ [27]",
                    "text": "بە ڕاستی نەخۆش بوو، خەریک بوو بمرێت، بەڵام خودا بەزەیی پێدا هاتەوە، نەک تەنها بە ئەودا، بەڵکو بەزەیی بە منیشدا هاتەوە، بۆ ئەوەی خەفەت لەدوای خەفەتم نەبێت."
                },
                {
                    "verse": "٢٨ [28]",
                    "text": "بۆیە خێراتر ناردم، تاکو بە بینینەوەی دڵشاد بن و منیش خەفەتم کەم بێتەوە."
                },
                {
                    "verse": "٢٩ [29]",
                    "text": "کەواتە بەوپەڕی شادییەوە بە ناوی مەسیحی خاوەن شکۆوە پێشوازی لێ بکەن و ڕێز لەوانەی وەک ئەو بگرن،"
                },
                {
                    "verse": "٣٠ [30]",
                    "text": "چونکە لە پێناوی کاری مەسیحدا ڕووبەڕووی مەرگ بووەوە و ژیانی خۆی خستە مەترسییەوە، تاکو ئەو خزمەتە بکات کە ئێوە نەتانتوانی بۆ منی بکەن."
                }
            ]
        },
        {
            "chapter": 3,
            "verses": [
                {
                    "verse": "١ [1]",
                    "text": "لە کۆتاییدا، خوشکان، برایان، دڵشاد بن بە مەسیحی خاوەن شکۆ! نووسینەوەی هەمان ئەم شتانە ماندووم ناکات، بەڵکو بۆ پاراستنی ئێوەیە."
                },
                {
                    "verse": "٢ [2]",
                    "text": "ئاگاداری سەگەکان بن، ئاگاداری بەدکاران و جەستەبڕەکان بن!"
                },
                {
                    "verse": "٣ [3]",
                    "text": "لەبەر ئەوەی ئێمە بە ڕاستی خەتەنەکراوین ، کە بە ڕۆحی پیرۆز خودا دەپەرستین و شانازی بە عیسای مەسیحەوە دەکەین، پشت بە جەستە نابەستین."
                },
                {
                    "verse": "٤ [4]",
                    "text": "هەرچەندە منیش هۆکارم هەیە پشت بە جەستە ببەستم. ئەگەر یەکێک وابزانێت هۆکاری هەیە بۆ ئەوەی پشت بە جەستە ببەستێت، من لەپێشترم:"
                },
                {
                    "verse": "٥ [5]",
                    "text": "کۆرپەی هەشت ڕۆژ بووم کە خەتەنە کراوم، لە ڕەگەزی ئیسرائیل، تیرەی بنیامین، عیبرانی کوڕی عیبرانی. بەگوێرەی تەورات فەریسی بووم،"
                },
                {
                    "verse": "٦ [6]",
                    "text": "بەگوێرەی دڵگەرمی چەوسێنەری کڵێسا بووم، بەگوێرەی ئەم ڕاستودروستییە کە بەپێی شەریعەتە، بێ گلەیی بووم."
                },
                {
                    "verse": "٧ [7]",
                    "text": "بەڵام ئەوەی بۆ من قازانج بوو، لە پێناوی مەسیحدا ئەمانە بە زیان دەزانم."
                },
                {
                    "verse": "٨ [8]",
                    "text": "لەمەش زیاتر هەموو شتێک بە زیان دەزانم لەبەر بەرزی بەهای ناسینی عیسای مەسیحی خاوەن شکۆ. لە پێناوی ئەودا هەموو شتێکم لە دەست دا و هەموو ئەو شتانەم بە زبڵ دانا، بۆ ئەوەی مەسیح بەدەستبهێنم و"
                },
                {
                    "verse": "٩ [9]",
                    "text": "وەک کەسێک کە لەگەڵ مەسیحدا بووبێتە یەک هەژمارد بکرێم، نەک بە ڕاستودروستی خۆم کە لە شەریعەتەوەیە، بەڵکو لە ڕێگەی باوەڕەوە بە مەسیح، ئەو ڕاستودروستییەی کە لە خوداوەیە و پشت بە باوەڕ دەبەستێت."
                },
                {
                    "verse": "١٠ [10]",
                    "text": "ئامانجم ئەوەیە مەسیح بناسم و هێزی هەستانەوەکەی بزانم و هاوبەشی ئازاری بم، وەک ئەو بم لە مردنی،"
                },
                {
                    "verse": "١١ [11]",
                    "text": "تاوەکو بگەمە هەستانەوەی نێو مردووان."
                },
                {
                    "verse": "١٢ [12]",
                    "text": "من ناڵێم پێشوەخت هەموو ئەمەم بەدەستهێناوە یان گەیشتوومەتە ئامانج، بەڵکو کۆشش دەکەم ئەوە بەدەستبهێنم کە عیسای مەسیح لە پێناویدا منی بەدەستهێنا."
                },
                {
                    "verse": "١٣ [13]",
                    "text": "خوشکان، برایان، من وا دانانێم کە بەدەستم هێناوە، بەڵام تەنها یەک شت دەکەم: ڕابردوو لەبیر دەکەم و بەرەو داهاتوو بەوپەڕی کۆششەوە هەنگاو دەنێم،"
                },
                {
                    "verse": "١٤ [14]",
                    "text": "بەرەو ئامانج تێدەکۆشم تاکو ئەو خەڵاتە بەدەستبهێنم کە خودا لە ڕێگەی عیسای مەسیحەوە بانگهێشتی کردووم بۆ ئاسمان."
                },
                {
                    "verse": "١٥ [15]",
                    "text": "با هەموو ئەوانەمان کە لە ڕووی ڕۆحییەوە پێگەیشتووین، ئاوا بیر بکەینەوە، ئەگەر بیرتان لە شتێکی جیاوازیش کردەوە، خودا ئەمەشتان بۆ ئاشکرا دەکات."
                },
                {
                    "verse": "١٦ [16]",
                    "text": "با دەست بەوەوە بگرین کە بەدەستمان هێناوە."
                },
                {
                    "verse": "١٧ [17]",
                    "text": "ئەی خوشک و برایانم، پێکەوە لاسایی من بکەنەوە و بڕواننە ئەوانەی ئاوا دەژین، بەگوێرەی ئەم نموونەیەی ئێمە پێمان دان."
                },
                {
                    "verse": "١٨ [18]",
                    "text": "زۆرم پێ گوتن، ئێستاش بە گریانەوە دەڵێم، زۆر کەس بە شێوەیەک دەژین، دوژمنی خاچی مەسیحن،"
                },
                {
                    "verse": "١٩ [19]",
                    "text": "ئەوانە کۆتاییان لەناوچوونە، خودایان سکیانە و شانازی بە شەرمەزاربوونیانەوە دەکەن، بیر لە شتی دنیایی دەکەنەوە."
                },
                {
                    "verse": "٢٠ [20]",
                    "text": "بەڵام ئێمە هاوڵاتی ئاسمانین، بە پەرۆشەوە چاوەڕێ دەکەین ڕزگارکەر لەوێ بێتەوە، عیسای مەسیحی خاوەن شکۆ،"
                },
                {
                    "verse": "٢١ [21]",
                    "text": "ئەوەی جەستەی کەساسمان بۆ وێنەی لەشی شکۆداری خۆی دەگۆڕێت، بەگوێرەی کارکردنی هێزی خۆی کە دەتوانێت هەموو شتێک ملکەچی خۆی بکات."
                }
            ]
        },
        {
            "chapter": 4,
            "verses": [
                {
                    "verse": "١ [1]",
                    "text": "بۆیە خوشکان و برایانم، ئەی ئەوانەی خۆشمدەوێن و پەرۆشتانم، ئێوە خۆشی و تاجی منن. خۆشەویستانم، بەو شێوەیە کە نووسیومە، بە یەکبوونتان لەگەڵ مەسیحی خاوەن شکۆ بچەسپێن."
                },
                {
                    "verse": "٢ [2]",
                    "text": "لە ئەوۆدیا دەپاڕێمەوە و لە سینتخی دەپاڕێمەوە کە بە یەکبوونیان لەگەڵ مەسیح هاوبیر بن."
                },
                {
                    "verse": "٣ [3]",
                    "text": "بەڵێ تۆش ئەی هاوڕێی دڵسۆزم، داوات لێ دەکەم یارمەتییان بدەیت، چونکە هەردووکیان لە ڕاگەیاندنی پەیامی ئینجیلدا شانبەشانی من تێکۆشاون، لەگەڵ کلیمنتۆس و هاوکارانی دیکەم کە ناویان لە پەڕتووکی ژیانە."
                },
                {
                    "verse": "٤ [4]",
                    "text": "هەمیشە بە عیسای خاوەن شکۆ دڵشاد بن. دیسان دەیڵێمەوە، دڵشاد بن!"
                },
                {
                    "verse": "٥ [5]",
                    "text": "با هەموو خەڵک بە ڕووخۆشیتان بزانێت. هاتنەوەی عیسای خاوەن شکۆ نزیکە."
                },
                {
                    "verse": "٦ [6]",
                    "text": "نیگەران مەبن، بەڵکو با لە هەموو شتێکدا داواکاریتان بە نوێژ و پاڕانەوە و سوپاسگوزارییەوە لەلای خودا زانراو بێت."
                },
                {
                    "verse": "٧ [7]",
                    "text": "ئاشتی خوداش، ئەوەی بەرزترە لە هەموو تێگەیشتنێک، دڵ و بیرتان بە یەکبوونتان لەگەڵ عیسای مەسیحدا دەپارێزێت."
                },
                {
                    "verse": "٨ [8]",
                    "text": "لە کۆتاییدا خوشکان و برایان، بیر لە هەموو ئەو شتانە بکەنەوە کە ڕاست و ڕێزدارن، دادپەروەر و پاکن، خۆشەویست و ناوبانگ باشن، ڕەوشت بەرز و شایانی ستایشن."
                },
                {
                    "verse": "٩ [9]",
                    "text": "چی لە مندا فێربوون و وەرتانگرت و بیستتان و بینیتان، ئەوە جێبەجێ بکەن. خودای ئاشتیش لەگەڵتان دەبێت."
                },
                {
                    "verse": "١٠ [10]",
                    "text": "زۆر دڵشاد بووم بە مەسیحی خاوەن شکۆ، کە ئێستا دیسان بایەخم پێدەدەن. بە دڵنیاییەوە پێشتریش بایەختان پێم دەدا، بەڵام دەرفەتی ئەوەتان نەبوو کە دەریبخەن."
                },
                {
                    "verse": "١١ [11]",
                    "text": "من ئەمە ناڵێم لەبەر ئەوەی پێویستم بە یارمەتییە، چونکە فێربووم لە هەر دۆخێکدا بم خۆبژێو بم."
                },
                {
                    "verse": "١٢ [12]",
                    "text": "دەزانم نەبوونی چییە و دەزانم هەبوونیش چییە، لە هەر شتێک و لە هەموو شتێکدا فێری نهێنی ئەوە بووم لە هەبوونی و نەبوونیدا ئاسوودە بم."
                },
                {
                    "verse": "١٣ [13]",
                    "text": "دەتوانم هەموو ئەم شتانە لە ڕێگەی مەسیحەوە بکەم، ئەوەی بەهێزم دەکات."
                },
                {
                    "verse": "١٤ [14]",
                    "text": "لەگەڵ ئەوەشدا چاکتان کرد کە بەشداری تەنگانەتان کردم."
                },
                {
                    "verse": "١٥ [15]",
                    "text": "ئەی فیلیپییەکان، ئێوەش دەزانن، لە سەرەتای بڵاوکردنەوەی پەیامی ئینجیل لەنێو ئێوە، کاتێک لە مەکدۆنیا ڕۆیشتم، هیچ کڵێسایەک لە بابەتی وەرگرتن و پێداندا هاوکارییان نەکردووم، ئێوە نەبێت."
                },
                {
                    "verse": "١٦ [16]",
                    "text": "تەنانەت ئەو کاتەی لە شاری سالۆنیکی بووم، چەند جارێک هاوکاریتان کردم کاتێک پێویستم بە یارمەتی بوو."
                },
                {
                    "verse": "١٧ [17]",
                    "text": "نەک لەبەر ئەوەی حەزم لە بەخشین بێت بەڵکو حەزم لەو بەرهەمەیە کە لەلای خودا بۆتان تۆمار دەکرێت."
                },
                {
                    "verse": "١٨ [18]",
                    "text": "ئێستا هەموو شتێکم هەیە، زیاتر لە پێویست. ئەو شتانەی ئەپەفرۆدیتۆس لەلای ئێوە هێنای وەرمگرت و تێربووم، بۆنێکی خۆشە، قوربانییەکی قبوڵکراوە، دڵی خودا خۆش دەکات."
                },
                {
                    "verse": "١٩ [19]",
                    "text": "خودای من هەموو پێداویستییەکانتان دابین دەکات بەپێی دەوڵەمەندی ئەو شکۆیەی لە عیسای مەسیحدا هەیەتی."
                },
                {
                    "verse": "٢٠ [20]",
                    "text": "ئێستاش شکۆمەندی بۆ خودای باوکمان هەتاهەتایە. ئامین."
                },
                {
                    "verse": "٢١ [21]",
                    "text": "بە ناوی عیسای مەسیح سڵاو لە هەموو گەلی خودا بکەن. ئەو خوشک و برایانەی لەگەڵمدان سڵاوتان لێدەکەن."
                },
                {
                    "verse": "٢٢ [22]",
                    "text": "هەموو گەلی خودا کە لێرەن سڵاوتان لێدەکەن، بە تایبەتی ئەوانەی لە خانەوادەی قەیسەرن."
                },
                {
                    "verse": "٢٣ [23]",
                    "text": "با نیعمەتی عیسای مەسیحی خاوەن شکۆ لەگەڵ ڕۆحتان بێت."
                }
            ]
        }
    ]
}