{
    "version_name": "Mizgîniyê 1998",
    "book_id": 48,
    "book_title": "Galatians",
    "page_title": "Galatiyan ٦",
    "chapters": [
        {
            "chapter": 1,
            "verses": [
                {
                    "verse": "١ [1]",
                    "text": "لە پۆڵسەوە، ئەوەی نە لەلایەن خەڵک و نە بەهۆی مرۆڤێکەوە نێردراوە، بەڵکو لەلایەن عیسای مەسیح و خودای باوکەوە، کە لەنێو مردووان هەڵیستاندەوە،"
                },
                {
                    "verse": "٢ [2]",
                    "text": "هەروەها هەموو ئەو برایانەی لەگەڵمدان، بۆ ئەو کڵێسایانەی لە گەلاتیان:"
                },
                {
                    "verse": "٣ [3]",
                    "text": "با نیعمەت و ئاشتی لە خودای باوکمان و عیسای مەسیحی خاوەن شکۆوە لەگەڵتان بێت،"
                },
                {
                    "verse": "٤ [4]",
                    "text": "ئەوەی لە پێناوی گوناهەکانمان خۆی بەخشی، تاکو بەگوێرەی خواستی خودای باوکمان، لەم دنیایە خراپەی ئێستا ڕزگارمان بکات."
                },
                {
                    "verse": "٥ [5]",
                    "text": "هەتاهەتایە شکۆمەندی بۆ ئەوە. ئامین."
                },
                {
                    "verse": "٦ [6]",
                    "text": "پێم سەیرە چۆن وا بە خێرایی، لەوەی بە نیعمەتی مەسیح بانگی کردوون، بۆ مزگێنییەکی دیکە وەردەگەڕێن!"
                },
                {
                    "verse": "٧ [7]",
                    "text": "مزگێنییەکی دیکە بوونی نییە، بەڵکو هەندێک کەس دەیانەوێت سەرتان لێ بشێوێنن و پەیامی مزگێنیی مەسیح بگۆڕن."
                },
                {
                    "verse": "٨ [8]",
                    "text": "بەڵام تەنانەت ئەگەر ئێمە یان فریشتەی ئاسمان مزگێنییەکمان پێدان، جگە لەو مزگێنییەی ئێمە پێمان دان، با نەفرەتی لێ بێت."
                },
                {
                    "verse": "٩ [9]",
                    "text": "وەک پێشتر پێمان گوتوون ئێستاش پێتان دەڵێمەوە: ئەگەر کەسێک مزگێنییەکی پێدان جگە لەوەی پەسەندتان کردووە، با نەفرەتی لێ بێت."
                },
                {
                    "verse": "١٠ [10]",
                    "text": "ئایا ئێستا بۆ بەدەستهێنانی ڕەزامەندی خەڵک هەوڵ دەدەم، یاخود ڕەزامەندی خودا؟ یان ئایا داوای ئەوە دەکەم خەڵک ڕازی بکەم؟ ئەگەر هەتا ئێستا خەریکی ڕازیکردنی خەڵک بوومایە، ئەوا نەدەبوومە بەندەی مەسیح."
                },
                {
                    "verse": "١١ [11]",
                    "text": "پێتان دەڵێم، خوشکان، برایان، ئەو پەیامەی ئینجیل کە جاڕم بۆی داوە، لە مرۆڤەوە نییە."
                },
                {
                    "verse": "١٢ [12]",
                    "text": "لە کەسیشم وەرنەگرتووە و فێریش نەکراوم، بەڵکو بە ئاشکراکردنی عیسای مەسیح وەرمگرتووە."
                },
                {
                    "verse": "١٣ [13]",
                    "text": "بێگومان سەربوردەی منتان بیستووە لە جولەکایەتی، کە چۆن دڕندانە کڵێسای خودام چەوساندەوە و هەوڵم دا لەناوی ببەم."
                },
                {
                    "verse": "١٤ [14]",
                    "text": "لە جولەکایەتی پێش زۆربەی خەڵک کەوتم لە نەوەی خۆم، زۆر دڵگەرمتر بووم لەوان بۆ دابونەریتی باوکان."
                },
                {
                    "verse": "١٥ [15]",
                    "text": "بەڵام کاتێک خودا کە لە سکی دایکمەوە تەرخانی کردم، بە نیعمەتی خۆی بانگی کردم، خۆشحاڵ بوو"
                },
                {
                    "verse": "١٦ [16]",
                    "text": "کوڕەکەی لە مندا دەربکەوێت، تاکو لەناو نەتەوە ناجولەکەکاندا مژدە بدەم. لەو کاتەدا دەستبەجێ ڕاوێژم بە کەس نەکرد،"
                },
                {
                    "verse": "١٧ [17]",
                    "text": "سەرنەکەوتمە ئۆرشەلیم بۆ لای ئەوانەی پێش من نێردراو بوون، بەڵکو ڕۆیشتم بۆ عەرەبستان و دیسان گەڕامەوە دیمەشق."
                },
                {
                    "verse": "١٨ [18]",
                    "text": "ئینجا دوای سێ ساڵ سەرکەوتمە ئۆرشەلیم، بۆ ئەوەی پەترۆس بناسم، پازدە ڕۆژ لای ئەو مامەوە."
                },
                {
                    "verse": "١٩ [19]",
                    "text": "بەڵام جگە لە یاقوبی برای عیسای خاوەن شکۆ هیچ نێردراوێکی دیکەم نەبینی."
                },
                {
                    "verse": "٢٠ [20]",
                    "text": "خودا دەزانێت ئەوەی بۆتان دەنووسم درۆ نییە."
                },
                {
                    "verse": "٢١ [21]",
                    "text": "دوایی چوومە هەرێمەکانی سوریا و کیلیکیا،"
                },
                {
                    "verse": "٢٢ [22]",
                    "text": "بەڵام هێشتا لەلای کڵێساکانی یەهودیا کە سەر بە مەسیحن بە ڕوخسار نەناسراو بووم،"
                },
                {
                    "verse": "٢٣ [23]",
                    "text": "تەنها بیستبوویان: «ئەوەی جاران ئێمەی دەچەوساندەوە، ئێستا مژدەی ئەو باوەڕە دەدات، کە جاران لەناوی دەبرد.»"
                },
                {
                    "verse": "٢٤ [24]",
                    "text": "ئیتر بەهۆی منەوە ستایشی خودایان دەکرد."
                }
            ]
        },
        {
            "chapter": 2,
            "verses": []
        },
        {
            "chapter": 3,
            "verses": [
                {
                    "verse": "١ [1]",
                    "text": "ئەی گەلاتیاییە گێلەکان! کێ جادووی لێکردوون؟ لەپێش چاوتان وێنەی عیسای مەسیح بە لە خاچ دراوی کێشرا!"
                },
                {
                    "verse": "٢ [2]",
                    "text": "تەنها دەمەوێ ئەوەتان لێ فێربم: ئایا بەهۆی کارکردن بە شەریعەت ڕۆحی پیرۆزتان وەرگرت، یاخود بەهۆی باوەڕ بەوەی بیستتان؟"
                },
                {
                    "verse": "٣ [3]",
                    "text": "ئایا هەتا ئەم ڕادەیە گێلن؟ ئێوە کە بەهۆی ڕۆحی پیرۆزەوە دەستتان پێکرد، ئایا ئێستا دەتانەوێت بەهۆی جەستەوە کۆتایی پێ بهێنن؟"
                },
                {
                    "verse": "٤ [4]",
                    "text": "ئایا لەخۆڕایی ئەوەندە ئازارتان چێژت؟ ئایا بەڕاستی لەخۆڕایی بوو؟"
                },
                {
                    "verse": "٥ [5]",
                    "text": "ئەوەی ڕۆحتان پێ دەبەخشێت و لەنێوانتاندا پەرجوو دەکات، ئایا بەهۆی کارکردنە بە شەریعەت، یاخود بەهۆی باوەڕە بەوەی بیسترا؟"
                },
                {
                    "verse": "٦ [6]",
                    "text": "وەک چۆن ئیبراهیم ﴿باوەڕی بە خودا هێنا و ئەمەشی بە ڕاستودروستی بۆ دانرا.﴾"
                },
                {
                    "verse": "٧ [7]",
                    "text": "جا بزانن ئەوانەی لە باوەڕدان، نەوەی ئیبراهیمن."
                },
                {
                    "verse": "٨ [8]",
                    "text": "نووسراوە پیرۆزەکە پێشتر بینیویەتی کە خودا نەتەوەکان بەهۆی باوەڕ بێتاوان دەکات، پێشتر مژدەی بە ئیبراهیم دا، پێی فەرموو: ﴿هەموو نەتەوەکان لە ڕێگەی تۆوە بەرەکەتدار دەبن.﴾"
                },
                {
                    "verse": "٩ [9]",
                    "text": "کەواتە ئەوانەی باوەڕدارن، لەگەڵ ئیبراهیمی باوەڕدار بەرەکەتدار دەبن."
                },
                {
                    "verse": "١٠ [10]",
                    "text": "هەموو ئەوانەی پشت بە کرداری شەریعەت دەبەستن، لەژێر نەفرەتن، چونکە نووسراوە: ﴿هەرکەسێک لە هەموو نووسراوی پەڕتووکەکانی تەورات نەچەسپێت بۆ پەیڕەوکردن، نەفرەت لێکراوە.﴾"
                },
                {
                    "verse": "١١ [11]",
                    "text": "ئاشکرایە لە بەرامبەر خودا کەس بە شەریعەت بێتاوان ناکرێت، چونکە: ﴿ئەوەی ڕاستودروستە بە باوەڕ دەژیێت. ‏﴾"
                },
                {
                    "verse": "١٢ [12]",
                    "text": "بەڵام شەریعەت پشت بە باوەڕ نابەستێت، بەڵکو: ﴿ئەو کەسەی پەیڕەویان بکات، بەهۆیانەوە دەژیێت.﴾"
                },
                {
                    "verse": "١٣ [13]",
                    "text": "مەسیح ئێمەی لە نەفرەتی شەریعەت کڕییەوە، بەوەی لە پێناوماندا بووە نەفرەت، چونکە نووسراوە: ﴿هەرکەسێک لەسەر دار هەڵبواسرێت نەفرەت لێکراوە.﴾"
                },
                {
                    "verse": "١٤ [14]",
                    "text": "ئەو ئێمەی کڕییەوە بۆ ئەوەی لە ڕێگەی عیسای مەسیحەوە بەرەکەتی ئیبراهیم بۆ نەتەوەکان بێت، تاکو بەهۆی باوەڕەوە بەڵێنی ڕۆحی پیرۆز بەدەستبهێنین."
                },
                {
                    "verse": "١٥ [15]",
                    "text": "خوشکان، برایان، با نموونەیەکی مرۆڤانەتان بۆ بهێنمەوە: ئەگەر یەکێک پەیمانێکی مۆرکراوی پێ بێت، کەس ناتوانێت بەتاڵی بکاتەوە یاخود شتێکی بخاتە سەر."
                },
                {
                    "verse": "١٦ [16]",
                    "text": "هەروەک بەڵێنەکان بۆ ئیبراهیم و نەوەکەی گوتراوە. نووسراوە پیرۆزەکە نافەرموێت: «بە نەوەکان» وەک ئەوەی زۆر بن، بەڵام ﴿بە نەوەی تۆ،﴾ واتا یەک، ئەوەی مەسیحە."
                },
                {
                    "verse": "١٧ [17]",
                    "text": "مەبەستم ئەمەیە: ئەو شەریعەتەی پاش چوار سەد و سی ساڵ هات، پەیمانی چەسپاوی پێشووی خودا هەڵناوەشێنێتەوە، تاکو بەڵێنەکە بشکێنێت،"
                },
                {
                    "verse": "١٨ [18]",
                    "text": "چونکە ئەگەر میرات بەهۆی شەریعەتەوە هەبێت، ئیتر بەهۆی بەڵێنەوە نییە. بەڵام خودا بە نیعمەتی خۆی بەڵێنی بە ئیبراهیم دا."
                },
                {
                    "verse": "١٩ [19]",
                    "text": "کەواتە شەریعەت بۆ چییە؟ بەهۆی پێشێلکردنەکانەوە زیادکراوە، هەتا ئەو کاتەی نەوەی بەڵێندراو دێت، لە ڕێگەی فریشتەکانەوە بە دەستی پەیوەندی ڕێکخەرێک ڕێکخرا."
                },
                {
                    "verse": "٢٠ [20]",
                    "text": "پەیوەندی ڕێکخەر تەنها نوێنەری یەک لایەن نییە، بەڵام خودا یەکە."
                },
                {
                    "verse": "٢١ [21]",
                    "text": "ئایا تەورات لە دژی بەڵێنەکانی خودایە؟ حاشا! چونکە ئەگەر شەریعەتێک هەبووایە بتوانێت ژیان ببەخشێت، ئەوا ڕاستودروستی بە شەریعەتی تەورات دەبوو."
                },
                {
                    "verse": "٢٢ [22]",
                    "text": "بەڵام نووسراوە پیرۆزەکە هەمووی کردووەتە بەندی گوناه، تاکو ئەو بەڵێنەی لە ڕێگەی عیسای مەسیحەوە و بەهۆی باوەڕەوە دراوە، بۆ ئەوانە بێتە دی کە باوەڕ دەهێنن."
                },
                {
                    "verse": "٢٣ [23]",
                    "text": "پێش ئەوەی باوەڕ بێت، لەلایەن تەوراتەوە بەند کرابووین، لە ژوورەوە کرابووین هەتا ئاشکراکردنی باوەڕەکەی داهاتوو."
                },
                {
                    "verse": "٢٤ [24]",
                    "text": "تەورات پەروەردەی دەکردین تاکو بمانهێنێت بۆ لای مەسیح، بۆ ئەوەی بە باوەڕ بێتاوان بکرێین."
                },
                {
                    "verse": "٢٥ [25]",
                    "text": "بەڵام دوای هاتنی باوەڕ، ئێمە ئیتر لەژێر سایەی تەمبێکار نین."
                },
                {
                    "verse": "٢٦ [26]",
                    "text": "هەمووتان لە ڕێگەی باوەڕەوە ڕۆڵەی خودان، بەو یەکبوونەی کە لەگەڵ عیسای مەسیحدا هەتانە،"
                },
                {
                    "verse": "٢٧ [27]",
                    "text": "چونکە کاتێک لە ئاو هەڵکێشران، هەمووتان لەگەڵ مەسیح یەکتانگرت و مەسیحتان وەک جلوبەرگێک لەبەرکرد."
                },
                {
                    "verse": "٢٨ [28]",
                    "text": "جولەکە و ناجولەکە نییە، کۆیلە و ئازاد نییە، ژن و پیاو نییە، چونکە هەمووتان بەهۆی یەکبوونتان لەگەڵ عیسای مەسیح، یەکن."
                },
                {
                    "verse": "٢٩ [29]",
                    "text": "جا ئەگەر ئێوە هی مەسیح بن، ئەوا لە نەوەی ئیبراهیمن و بەگوێرەی بەڵێنەکە میراتگرن."
                }
            ]
        },
        {
            "chapter": 4,
            "verses": [
                {
                    "verse": "١ [1]",
                    "text": "دەمەوێت ئەمەتان پێ بڵێم: ئەگەر میراتگر ناکام بێت جیاوازیی نابێت لەگەڵ کۆیلە، هەرچەندە میراتگرەکە خاوەنی هەموو میراتەکەیە،"
                },
                {
                    "verse": "٢ [2]",
                    "text": "بەڵام لەژێر دەسەڵاتی سەرپەرشتیکار و سەرکاردا دەمێنێتەوە هەتا ئەو ماوەیەی کە باوکی دیاریی کردووە."
                },
                {
                    "verse": "٣ [3]",
                    "text": "ئێمەش بە هەمان شێوە، کاتێک ناکام بووین کۆیلەی دەستی بنەما سەرەکییەکانی جیهان بووین."
                },
                {
                    "verse": "٤ [4]",
                    "text": "بەڵام کە کاتی تەواوی خۆی هات، خودا کوڕی خۆی نارد، لە ژنێک لەدایک بوو، لە سایەی شەریعەتی تەورات لەدایک بوو،"
                },
                {
                    "verse": "٥ [5]",
                    "text": "بۆ ئەوەی ئەوانە بکڕێتەوە کە لە سایەی شەریعەتدان، تاکو وەک ڕۆڵە لەخۆگرتنەوە بەدەستبهێنین."
                },
                {
                    "verse": "٦ [6]",
                    "text": "لەبەر ئەوەی ئێوە ڕۆڵەی خودان، خودا ڕۆحی کوڕەکەی خۆی ناردە دڵتانەوە، بە هاوارەوە دەیفەرموو: «بابە! باوکە!»"
                },
                {
                    "verse": "٧ [7]",
                    "text": "کەواتە ئیتر کۆیلە نیت، بەڵکو ڕۆڵەی ئەویت، ئەگەر ڕۆڵەش بیت، ئەوا خودا تۆی کردووەتە میراتگر."
                },
                {
                    "verse": "٨ [8]",
                    "text": "بەڵام ئەو کاتەی کە خوداتان نەدەناسی، کۆیلەی ئەوانە بوون کە بە سروشت خودا نین."
                },
                {
                    "verse": "٩ [9]",
                    "text": "بەڵام ئێستا خودا دەناسن، ڕاستتریش لەلای خوداوە ناسران، ئایا چۆن دیسان دەگەڕێنەوە لای بنەما سەرەکییە لاواز و هەژارەکان؟ ئایا دەتانەوێ سەرلەنوێ ببنەوە کۆیلەی ئەوانە؟"
                },
                {
                    "verse": "١٠ [10]",
                    "text": "ئایا بایەخ بە ڕۆژ و مانگ و وەرز و ساڵی تایبەت دەدەن؟"
                },
                {
                    "verse": "١١ [11]",
                    "text": "دەترسم بەخۆڕایی لە پێناوتان ماندووبووبم."
                },
                {
                    "verse": "١٢ [12]",
                    "text": "خوشکان، برایان، لێتان دەپاڕێمەوە، وەکو من بن، چونکە من خۆم وەکو ئێوەم لێهات. هەڵەتان لەگەڵم نەکردووە."
                },
                {
                    "verse": "١٣ [13]",
                    "text": "هەروەک دەزانن بەهۆی نەخۆشییەکەمەوە بوو کە یەکەم جار مژدەم پێدان،"
                },
                {
                    "verse": "١٤ [14]",
                    "text": "نەخۆشییەکەم تاقیکردنەوەیەکی ئاسان نەبوو بۆتان، بەڵام بە چاوێکی سووک سەیرتان نەکردم و ڕقتان لێم نەبووەوە، بەڵکو وەک فریشتەی خودا، وەک عیسای مەسیح پێشوازیتان لێکردم."
                },
                {
                    "verse": "١٥ [15]",
                    "text": "ئەو خۆشییەتان چی بەسەرهات؟ چونکە شایەتیتان بۆ دەدەم ئەگەر بتانتوانیایە چاوی خۆتان دەردەهێنا و دەتاندامێ."
                },
                {
                    "verse": "١٦ [16]",
                    "text": "ئایا ئێستا بوومەتە دوژمنی ئێوە، چونکە ڕاستیتان پێ دەڵێم؟"
                },
                {
                    "verse": "١٧ [17]",
                    "text": "ئەوانەی کە دڵگەرمن بۆ ئێوە، نیازیان باش نییە، چونکە دەیانەوێت لە ئێمەتان بترازێنن تاکو بۆ ئەوان دڵگەرم بن."
                },
                {
                    "verse": "١٨ [18]",
                    "text": "دڵگەرمی شتێکی باشە، ئەگەر هەموو کاتێک بە مەبەستێکی پاک بێت، نەک تەنها ئەو کاتەی من لەگەڵتانم."
                },
                {
                    "verse": "١٩ [19]",
                    "text": "ڕۆڵە خۆشەویستەکانم، جارێکی دیکە لە پێناوتاندا ژانی منداڵبوون دەچێژم، هەتا وێنەی مەسیح لە ژیانتاندا بەرجەستە دەبێت،"
                },
                {
                    "verse": "٢٠ [20]",
                    "text": "بەڵام دەمویست ئێستا لەگەڵتان بم، بۆ ئەوەی بە شێوەیەکی دیکە لەگەڵتان بدوێم، چونکە سەرم لە ئێوە سوڕماوە."
                },
                {
                    "verse": "٢١ [21]",
                    "text": "ئەی ئەوانەی حەز دەکەن لەژێر سایەی شەریعەتدا بن، پێم بڵێن، ئایا تەورات نابیستن؟"
                },
                {
                    "verse": "٢٢ [22]",
                    "text": "چونکە نووسراوە کە ئیبراهیم دوو کوڕی هەبووە، یەکێکیان لە کۆیلەکە، ئەوی دیکەیان لە ئازادەکە."
                },
                {
                    "verse": "٢٣ [23]",
                    "text": "ئەوەی لە کۆیلەکە بوو بەگوێرەی جەستە لەدایک بوو، بەڵام ئەوەی لە ئازادەکە، بە بەڵێن بووە."
                },
                {
                    "verse": "٢٤ [24]",
                    "text": "هەموو ئەمانەش هێمان، چونکە ئەو دوو ژنە دوو پەیمانەکەن، یەکێکیان لە شاخی سیناوەیە، بۆ کۆیلایەتی منداڵی دەبێت، ئەوەش هاجەرە."
                },
                {
                    "verse": "٢٥ [25]",
                    "text": "هاجەر هێمایە بۆ شاخی سینا لە عەرەبستان، ئەو ئۆرشەلیمەی ئێستا دەنوێنێت، ئەویش لەگەڵ منداڵەکانی کۆیلەن."
                },
                {
                    "verse": "٢٦ [26]",
                    "text": "بەڵام ئۆرشەلیمی سەرەوە ئازادە، دایکی ئێمەیە،"
                },
                {
                    "verse": "٢٧ [27]",
                    "text": "چونکە نووسراوە: ﴿ئەی نەزۆک، دڵشادبە، ئەی ئەوەی منداڵت نەبووە، ئەی ئەوەی ژانت نەگرتووە، لە خۆشیدا بە دەنگی بەرز هاوار بکە، چونکە منداڵی ژنی بەجێهێڵراو زیاترن لەوەی مێردی لەگەڵیەتی.﴾"
                },
                {
                    "verse": "٢٨ [28]",
                    "text": "بەڵام ئێوە، خوشکان و برایان، وەک ئیسحاق منداڵی بەڵێنن."
                },
                {
                    "verse": "٢٩ [29]",
                    "text": "جا چۆن لە کاتێکدا ئەوەی بەگوێرەی جەستە لەدایک بوو، ئەوەی چەوساندەوە کە بەگوێرەی ڕۆحی پیرۆز لەدایک ببوو، ئێستاش ئاوایە."
                },
                {
                    "verse": "٣٠ [30]",
                    "text": "بەڵام نووسراوە پیرۆزەکە چی دەفەرموێ؟ ﴿کەنیزەکە و کوڕەکەی دەربکە، چونکە کوڕی کەنیزەکە لەگەڵ کوڕی ئازادەکە نابێتە میراتگر.﴾"
                },
                {
                    "verse": "٣١ [31]",
                    "text": "کەواتە ئەی خوشک و برایان، ئێمە منداڵی کۆیلەکە نین، بەڵکو هی ئازادەکەین."
                }
            ]
        },
        {
            "chapter": 5,
            "verses": [
                {
                    "verse": "١ [1]",
                    "text": "مەسیح ئازادی کردین تاکو بە ئازادی بژین. بۆیە چەسپاو بن و جارێکی دیکە ملکەچی نیری کۆیلایەتی مەبن."
                },
                {
                    "verse": "٢ [2]",
                    "text": "ئاگاداربن، من پۆڵسم پێتان دەڵێم: ئەگەر ڕێبدەن خەتەنە بکرێن ئەوا مەسیح هیچ سوودێکی بۆتان نابێت!"
                },
                {
                    "verse": "٣ [3]",
                    "text": "دیسان شایەتی دەدەم، هەر مرۆڤێک ڕێ بدات خەتەنە بکرێت، دەبێت کار بە هەموو شەریعەت بکات."
                },
                {
                    "verse": "٤ [4]",
                    "text": "ئەی ئەوانەی دەتانەوێت بە شەریعەت بێتاوان بکرێن، ئەوا لە مەسیح جیا بوونەوە و لە نیعمەتی خودا کەوتن."
                },
                {
                    "verse": "٥ [5]",
                    "text": "بەڵام ئێمە لە ڕێگەی ڕۆحی پیرۆزەوە، بە باوەڕ، چاوەڕێی هیوای ڕاستودروستین."
                },
                {
                    "verse": "٦ [6]",
                    "text": "بە یەکبوون لەگەڵ عیسای مەسیحدا خەتەنەکردن یان نەکردن هیچ سوودێکی نییە، بەڵکو ئەو باوەڕە گرنگە کە بە خۆشەویستی کار دەکات."
                },
                {
                    "verse": "٧ [7]",
                    "text": "باش ڕاتاندەکرد. کێ ڕێی لێ گرتن تاکو گوێڕایەڵی ڕاستی نەبن؟"
                },
                {
                    "verse": "٨ [8]",
                    "text": "ئەم بیروباوەڕە لەلایەن ئەوەوە نییە کە بانگتان دەکات."
                },
                {
                    "verse": "٩ [9]",
                    "text": "«هەویرترشێکی بچووک، هەموو هەویرەکە هەڵدێنێت.»"
                },
                {
                    "verse": "١٠ [10]",
                    "text": "لەبەر ئەوەی ئێمە لەگەڵ مەسیح یەکین، دڵنیام کە بە شێوەیەکی دیکە بیرناکەنەوە. ئەوەی بتانشێوێنێ سزای خۆی وەردەگرێت، جا هەرکەسێک بێت."
                },
                {
                    "verse": "١١ [11]",
                    "text": "بەڵام خوشکان، برایان، ئەگەر هەتا ئێستا من خەتەنەکردن ڕادەگەیەنم، ئیتر بۆچی هەتا ئێستا دەچەوسێمەوە؟ ئەگەر وا بێت، کۆسپی خاچ لادراوە."
                },
                {
                    "verse": "١٢ [12]",
                    "text": "خۆزگە ئەو کەسانە دەخەسێنران کە دەتانشێوێنن."
                },
                {
                    "verse": "١٣ [13]",
                    "text": "ئەی خوشک و برایانم، ئێوە بۆ ئازادی بانگکراون، بەڵام ئازادی مەقۆزنەوە بۆ ڕازیکردنی سروشتی دنیایی، بەڵکو بە خۆشەویستی خزمەتی یەکتری بکەن،"
                },
                {
                    "verse": "١٤ [14]",
                    "text": "چونکە تەورات هەمووی لە یەک ڕاسپاردەدا دێتە دی: ﴿نزیکەکەت وەک خۆت خۆشبوێت.﴾"
                },
                {
                    "verse": "١٥ [15]",
                    "text": "ئەگەر پەلاماری یەکتری بدەن و یەکتری بخۆن، ئاگاداربن یەکتری لەناونەبەن."
                },
                {
                    "verse": "١٦ [16]",
                    "text": "پێتان دەڵێم: بە ڕۆحی پیرۆز بژین، ئینجا ئارەزووی سروشتی دنیایی تێر ناکەن،"
                },
                {
                    "verse": "١٧ [17]",
                    "text": "چونکە ئارەزووی سروشتی دنیایی لە دژی ڕۆحەکەیە، ڕۆحەکەش لە دژی سروشتی دنیاییە. هەریەکەیان بەربەرەکانێی ئەوی دیکە دەکات، تاکو ئەوە نەکەن کە دەتانەوێت."
                },
                {
                    "verse": "١٨ [18]",
                    "text": "بەڵام ئەگەر ئێوە بە ڕۆحەکە بەڕێوە بچن، ئەوا لەژێر سایەی شەریعەتدا نین."
                },
                {
                    "verse": "١٩ [19]",
                    "text": "ئێستا کردەوەکانی سروشتی دنیایی مرۆڤ ڕوونن، ئەوانیش: داوێنپیسی، گڵاوی، بەڕەڵایی،"
                },
                {
                    "verse": "٢٠ [20]",
                    "text": "بتپەرستی، جادووگەری، دوژمنایەتی، یاخیبوون، دڵپیسی، تووڕەبوون، خۆپەرستی، دووبەرەکی، ناکۆکی،"
                },
                {
                    "verse": "٢١ [21]",
                    "text": "چاوپیسی، سەرخۆشی، ڕابواردن، شتی دیکەی وەک ئەمانە، ئاگادارتان دەکەمەوە، وەک پێشتر ئاگادارم کردوونەتەوە: ئەوانەی ئەو کارانە دەکەن نابنە میراتگری شانشینی خودا."
                },
                {
                    "verse": "٢٢ [22]",
                    "text": "بەڵام بەروبوومی ڕۆحی پیرۆز ئەمەیە: خۆشەویستی، خۆشی، ئاشتی، ئارامگرتن، نیانی، چاکە، دڵسۆزی،"
                },
                {
                    "verse": "٢٣ [23]",
                    "text": "دڵنەرمی و بەسەرخۆدا زاڵبوون. شەریعەت نییە لە دژی ئەمانە بێت."
                },
                {
                    "verse": "٢٤ [24]",
                    "text": "بەڵام ئەوانەی هی عیسای مەسیحن سروشتی دنیاییان لەگەڵ حەز و ئارەزووەکانیان لە خاچ داوە."
                },
                {
                    "verse": "٢٥ [25]",
                    "text": "ئەگەر بە ڕۆحی پیرۆز بژین، با هەنگاوەکانی ڕۆحەکەش بپارێزین."
                },
                {
                    "verse": "٢٦ [26]",
                    "text": "با لەخۆبایی نەبین، یەکتری تووڕە نەکەین، ئیرەیی بە یەکتر نەبەین."
                }
            ]
        },
        {
            "chapter": 6,
            "verses": [
                {
                    "verse": "١ [1]",
                    "text": "خوشکان، برایان، ئەگەر کەسێک تووشی گوناهێک بوو، با ئێوەی ڕۆحانی کەسی ئاوا بە ڕۆح نەرمی ڕاست بکەنەوە. سەیری خۆشت بکە، نەوەک تۆش تاقی بکرێیتەوە."
                },
                {
                    "verse": "٢ [2]",
                    "text": "باری یەکتری هەڵبگرن و بەم شێوەیە شەریعەتی مەسیح بهێننە دی."
                },
                {
                    "verse": "٣ [3]",
                    "text": "ئەگەر یەکێک خۆی بە شتێک زانی، بەڵام لەڕاستیدا هیچ نەبوو، ئەوا خۆی هەڵدەخەڵەتێنێت."
                },
                {
                    "verse": "٤ [4]",
                    "text": "بەڵام با هەریەکە کرداری خۆی تاقی بکاتەوە، ئەوسا با تەنها شانازی بە خۆیەوە بکات، نەک بە کەسێکی دیکەوە،"
                },
                {
                    "verse": "٥ [5]",
                    "text": "چونکە هەرکەسێک باری خۆی هەڵدەگرێت."
                },
                {
                    "verse": "٦ [6]",
                    "text": "ئەو کەسەی فێری وشەی خودا دەکرێت، دەبێت فێرکارەکەی لە هەموو شتێکی باشدا بەشدار بکات."
                },
                {
                    "verse": "٧ [7]",
                    "text": "خۆتان هەڵمەخەڵەتێنن، خودا گاڵتەی پێ ناکرێت. مرۆڤ چی بچێنێت، ئەوە دەدروێتەوە."
                },
                {
                    "verse": "٨ [8]",
                    "text": "ئەوەی بۆ سروشتی دنیایی خۆی بچێنێت، گەندەڵی لە سروشتی دنیایی دەدروێتەوە، بەڵام ئەوەی بۆ ڕۆحی پیرۆز بچێنێت لە ڕۆحەکەوە ژیانی هەتاهەتایی دەدروێتەوە."
                },
                {
                    "verse": "٩ [9]",
                    "text": "کەواتە با لە چاکەکاری نەکەوین، چونکە ئەگەر ورە بەرنەدەین لە کاتی خۆیدا دروێنەی دەکەین."
                },
                {
                    "verse": "١٠ [10]",
                    "text": "ئینجا هەتا دەرفەتمان هەیە، با چاکە لەگەڵ هەمووان بکەین، بە تایبەتی لەگەڵ خێزانی باوەڕداران."
                },
                {
                    "verse": "١١ [11]",
                    "text": "سەیر بکەن، ئەو پیتانە کە بە دەستی خۆم نووسیومە چەندە گەورەن."
                },
                {
                    "verse": "١٢ [12]",
                    "text": "ئەوانەی دەیانەوێت لە جەستەدا ڕواڵەتێکی چاک دروستبکەن، ئەوانە ناچارتان دەکەن خەتەنە بکرێن، تەنها تاکو لەبەر خاچی مەسیح نەچەوسێنرێنەوە."
                },
                {
                    "verse": "١٣ [13]",
                    "text": "ئەوانەی خەتەنەکراون، شەریعەتی تەورات پەیڕەو ناکەن، تەنها دەیانەوێت ئێوە خەتەنە بکرێن، تاکو شانازی بە جەستەی ئێوەوە بکەن."
                },
                {
                    "verse": "١٤ [14]",
                    "text": "لە من بەدوور بێت شانازی بە هیچ شتێکەوە بکەم، جگە لە خاچی عیسای مەسیحی خاوەن شکۆمان، کە بەهۆیەوە جیهان بۆ من لە خاچ دراوە، منیش بۆ جیهان،"
                },
                {
                    "verse": "١٥ [15]",
                    "text": "چونکە نە خەتەنەکردن سوودی هەیە و نە خەتەنەنەکردنیش، بەڵکو بەدیهێنراوی نوێ."
                },
                {
                    "verse": "١٦ [16]",
                    "text": "با ئاشتی و بەزەیی بۆ هەموو ئەوانە بێت کە ئەم یاسایە پەیڕەو دەکەن، بۆ گەلی ئیسرائیلی خوداش."
                },
                {
                    "verse": "١٧ [17]",
                    "text": "ئیتر با کەس گرفتم بۆ دروستنەکات، چونکە نیشانەکانی عیسام لە لەشدا هەڵگرتووە."
                },
                {
                    "verse": "١٨ [18]",
                    "text": "خوشکان و برایان، با نیعمەتی عیسای مەسیحی خاوەن شکۆمان لەگەڵ ڕۆحتان بێت. ئامین."
                }
            ]
        }
    ]
}